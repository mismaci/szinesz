Ábrahám Edit (Budapest, 1956. december 26. –) magyar színésznő.

Életpályája
17 évesen szerepelt először filmben. 1973-ban a Romhányi József forgatókönyvéből Bácskai Lauró István által rendezett egyórás Bajuszverseny című tévéjátékban játszotta a Kubik Anna által megformált Hajnalkának az első számú udvarhölgyét. A rövid, zenés filmben ez volt a legkisebb főszerep, viszont a legnagyobb mellékszerep. Az ifjú színésznőnek kellemes énekhangjára a készítők is felfigyeltek. Ezt követően 1978-ban két filmben is feltűnt, Szász Péter Bolondok bálja című másfél órás tévéjátékában, ahol Kállai Ferenccel volt közös jelenete, majd a Várkonyi Gábor rendezte és az erdélyi író, Bálint Tibor könyvéből forgatott Zokogó majom, avagy Egy élhetetlen család kálváriája című filmsorozat több epizódjában Bárány Ilit alakította.

1980-ban Szirtes Tamással és Haumann Péterrel dolgozott együtt a Leánykérés éjjel kettőkor című magyar tévéjátékon. Ugyanebben az évben forgatta Szőnyi G. Sándorral a Fekete Rózsa című drámát, Esztergályos Károllyal a Szerelmem Elektra!, és Ádám Ottóval a Mathiász panzió című filmeket.

1981-ben végzett a Színház- és Filmművészeti Főiskolán prózai szakon és még ebben az évben újra Szőnyi G. Sándorral dolgozhatott együtt: Az a szép fényes nap című Szabó Magda-adaptációban újra énekelt is.

1982-ben Básti Juli és Jan Nowicki oldalán az egy szövőnő és egy idős mérnök kapcsolatát bemutató Vészi Endre-könyvből készült Kettévált mennyezet című, Gábor Pál rendezte magyar filmdrámában Széll Árpád Romana nevű lázadó lányát játszotta.

Még ebben az évben feltűnt egy kosztümös drámában, a II. József császárban, és Mihályfi Imre Szilvási Lajos regénye nyomán írt és rendezett négyórás drámájában, az Appassionatában a női főszereplőt, Olgát alakította. Az alkotásban Olga zongoradarabjait saját maga játszotta le. 1983-ban szerepelt a Mint oldott kéve című tévéfilmsorozatban egy kisebb epizódszerep alkalmáig. A Könnyű testi sértés című filmben későbbi férjével, Andorai Péterrel és Eperjes Károllyal szerepelt együtt. A cselekmény középpontjában álló ifjú nő, Zsuzsa karaktere kedvéért a ruháitól is megvált az egyik jelenetben.

Fiatal kora óta rendszeresen vállal szinkronszerepeket. 2008-ban Arany Medál díjjal tüntették ki Az év színésznője kategóriában,[4] majd egy évvel később is jelölték a közönségdíjra.[5] Szerepelt A nagy duett c. műsorban, mestere Vastag Csaba volt.
1998 és 2014 között, majd 2019-től 2021-ig ismét a Barátok közt című sorozat főszereplője, ahol Berényi Claudiát alakítja.